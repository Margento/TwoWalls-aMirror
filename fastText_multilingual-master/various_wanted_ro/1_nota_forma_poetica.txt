Notă despre forma poetică / De vreme ce originalul este structurat de un metru (neregulat) de patru bătăi — coagulându-se uneori în tetrametru trohaic, alteori iambic — 
am profitat de prilej pentru a înnoda firul cu metrica silabică din România cu amănuntul (Vinea 2008), practicată acolo ca o tranziție de la prozodia dominantă (pe-atunci?) în poezia română, cea a versului liber, la metri accentuali-silabici neregulați (adoptați, prin consecință, în bilingva Nomadosofia / Nomadosophy, Max Blecher 2012, în română și engleză). 
Aici am trecut, mai departe, la vers accentual (4 accente dominante pe vers), atât în traducerea engleză cât și în cea română (probabil pentru prima oară în mod consecvent în literatura contemporană, 
dar cu rădăcini care ajung până la Dosoftei la care, așa cum am argumentat în altă parte, subtextul versului silabic este unul accentual), ceea ce a făcut posibilă redarea “măsurilor rock ’n’ roll” ale lui Rushton fără împotmolirea în cantitățile silabice românești tipic mai consistente. 

	Apropos de prozodia rock, în timp ce autorul dezvoltă o teorie și practică a ritmului gen Hopkins, inspirată de Bo Diddley, 
	eu am ales să merg cu Zep și Zappa. Am împrumutat, astfel, de la Jimmy Page conceptul de “alchimie a trupei” / implicând multiplele ritmuri și energii care se ciocnesc între ele pe măsură ce toți cei de pe scenă își fac treaba (sau își fac, mai exact, de cap) artistic / declanșându-le, stopându-le, apoi declanșându-le iarăși, și tot așa …
	Iar de la Frank am luat ideea de “orice, oricând, oriunde” și modurile multinivelate dar ațintite politic de a se rebranșa la avantgardele tradiționale și la teatrul absurdului. / Asta mi-a permis să adopt stilul lui Gretchen Menn în materie de cover-uri (traduse) din clasici (rock), fidel și transgresiv în același timp, / și să abordez limba/jele ca având în și de la sine o factură translațională și multilingvă. 
	
	Rânduri multietajate și strofe reticulare constituie astfel / (în termenii traductologici inspirați de teoria haosului aplicați de Raluca Tanasescu / în disciplinele umaniste digitale) un sistem inter-lingv complex și deci “precar” și “pe muchia haosului”.  
	Interlingv aici se referă inclusiv la limbaje de programare și programe informatice / și la felul în care ele fac posibilă profilarea unei anumite prozodii computaționale ce subîntinde/  anumite trăsături formale din traducerea de față. În timp ce în primele două secțiuni am operat / algoritmul de modelare de subiecte pe cuvinte, iar în a treia am introdus și expresii, / în a patra am trecut la versuri întregi și, spre sfîrșit, perechi de strofe, jucându-mă astfel cu măsuri variind / de la unități de cuvânt sau silabe până la ritmuri intra sau inter-liniare și multistrofice. 

