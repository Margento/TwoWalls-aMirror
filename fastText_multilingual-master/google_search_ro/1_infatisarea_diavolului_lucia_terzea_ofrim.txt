Cum se (mai) înfăţişează diavolul

Daniel Arasse, Le portrait du Diable, Les éditions arkhê, 2009

Daniel Arasse s-a ocupat de istoria artei dintr-o perspectivă 
[care] a depăşit întotdeauna unghiul strict al disciplinei, 
reuşind să capteze un public mult mai larg, 
atât prin decupajul inventiv al temelor analizate, cît şi prin limpezimea stilului, 
precis şi elegant, neparazitat de un jargon opac şi preţios. 
Acest mic studiu este dedicat transformării radicale survenite în reprezentarea diavolului, 
între secolele al XV-lea şi al XVI-lea, elementul surprinzător fiind apariţia diavolului cu chip de om.

Exemplul cel mai savuros dat de Daniel Arasse pentru a ilustra mutaţia culturală 
din câmpul reprezentării diavolului este o anecdotă furnizată de Vasari. 
Se spune că Michelangelo, deranjat de observaţiile referitoare la faptul că e prea multă nuditate pe pereţii capelei – 
remarci facute în faţa papei de un cardinal în timp ce el lucra la Judecata de Apoi – 
s-a răzbunat pictînd chipul cardinalului critic în personajul alegoric ce îl reprezenta pe Lucifer, 
în mijlocul demonilor, încolăcit de un şarpe care îi ascunde părţile ruşinoase.

